---
id: 49
title: 'L&#8217;heroi de l&#8217;autobús'
date: '2010-02-11T20:04:00+00:00'
author: 'Guiem Bosch'
layout: single
guid: 'http://guiem.info/?p=49'
permalink: /lheroi-de-lautobus/
blogger_blog:
    - gbosch.blogspot.com
blogger_permalink:
    - /2010/02/lheroi-de-lautobus.html
categories:
    - personal
tags:
    - honestedat
    - honesty
    - autobus
    - bus
    - generositat
    - generosity
---

Encara no fa ni una setmana. A l’autobús, línia 6 (sis), baixant cap a Passeig de Gràcia, m’assec darrera i dos seients a l’esquerra hi veig una funda que sembla contenir un portàtil. De totes maneres no ho confirmo, dono el suposat portàtil al conductor de l’autobús.Avui mateix. A l’autobús, línia 6 (sis), pujant de Passeig de Gràcia, m’assec darrera i dos seients a l’esquerra no hi veig res. Un cop assegut allà localitzo dues posicions lliures una mica més endavant. I mira, m’aixeco i m’hi assec. Allà hi trobo una cartera, d’aquelles de dona major adinerada. De totes maneres no ho confirmo, dono la suposada cartera plena de diners al conductor de l’autobús.  
Torno a seure i una gèlida, prima i arrugada mà em toca la meva:

– Quin atabalament per qui l’hagi perduda – em diu aquella velleta.

Immediatament s’apropen dues dones més:

– T’has portat molt bé noi! – amb somriure inclòs, em premia la que aparentment semblava major.

I jo, la veritat, no sé què dir (en cap moment se m’havia passat pel cap un altre tipus d’actuació). Però dic:

– Senyores, però si sóc malastruc (“gafe”)! Mireu, la setmana passada ja em vaig trobar amb un portàtil perdut al seient del darrera!  
No us apropeu a mi…

– Però que dius noi, ja m’agradaria a mi que si un dia perdo quelcom t’ho trobis tu! – em somriu un senyor que es veu que havia estat parant l’orella.

Llavors és quan m’adono que oficialment m’acabo de convertir en l’heroi de l’autobús.  
Mmm, i bé…, ja ho sabia jo que el destí em reservava glòria i grans triomfs.  
Sigui com sigui, curiós haver pres consciència avui d’almenys un esquema que sembla permetre tipificar un fenomen positiu dins aquesta realitat quotidiana en la que vivim.
